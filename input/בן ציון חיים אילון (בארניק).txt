

 תוספות:

 (המשך לערך שלו בכרך י"א, עמוד 3810) תולדות-חיים ופרטים על פעילות ספרותית וציבורית, כפי שנתפרסם בכרך י"א כנ"ל.

 בזה ניתנים פרטים על עבודות נוספות מפרי עטו ורוחו ופעילותו החברתית-תרבותית מזמן סיכומן בכרך י"א הנ"ל ועד היום: 

 בשטח הטיפול בפליטי השואה, אשר שימש לו כר-פעולה לגביית עדויות מפי הניצולים על זוועות השואה, עשה לו שם במרוצת הזמן כסופר השואה. בהמשיכו בהתמדה באיסוף חומר תיעודי ופרסומו, ניגש בלהט רב לעריכת ספרי-זכרון לקהילות יהודיות שניספו. עד היום נתפרסמו על-ידיו בשטח זה הספרים הבאים: "ילקוט ווהלין" (בהשתתפות א. אבטיחי)  - אוסף זכרונות ותעודות, כרך א', עמ' 1947-1945; כרך ב' עמ' 1953-1948; כרך ג' (בשלב סיום); "העיר ברדיטשוב" (בהשתתפות ב. קרוא), 1951; "העיירה דמידובקה" (1952); "מזיריטש גדול" (1955); "ספר האשט" (1957); פנקס אוסט ראה" (1960) ; "פנקס לודמיר"  (מלביה"ד), 1962; "ספר לודביפול" בהשתתפות נ. אילון), 1965; "ספר טוטשין-קריפה" (1968); "ספר מייטשט" (בשלבי סיום) וספרסי אחרים בשלב הכנה.

 רשימת המאמרים והמסות גדלה במידה ניכרת ומגיעה כיום למאות, שנתפרסמו בעתונים, תקופונים וספרים, מהם בנושאים אקטואליים כלליים, בשטח החברה והתרבות, מונוגראפיות על אישים, עבודות מחקר, ביקורת וכו', שהוחל בכינוסם ופרסומם. בכל הנושאים הנזכרים פעל גם כמרצה, שמספר הרצאותיו משלים למעשה את מספר המאמרים בכתב המחכים לכינוסם.

 לבסוף תצויין השלמת עבודת מחקר פנומנלית בשם "בין העמודים", המשתרעת על 5 ספרים, המגוללים לפני הקורא המסוני (בנאים חפשים) ולפני ההיסטוריון והסוציולוג את תולדות הבנייה החפשית העולמית לענפיה ולדרגותיה; פרשת טקסיה וריטואליה המיוחדים, פרקי הסימבוליקה והמיסטיקה; פרטי המסורת, הנוהג והנוהל של מיסדר עתיק יומין זה. לפעילותו בשטח אכסקלוסיבי זה יש להוסיף עריכת הרבעון של המועצה העליונה של הדרגות הגבוהות של הנוסח הסקוטי ופירסום מאמרים בו.

Volume: #19 ,Page: 5710 ,URL: http://www.tidhar.tourolib.org/tidhar/view/19/5710