יואל דרובין

Volume: #2 ,Page: 649 ,URL: http://www.tidhar.tourolib.org/tidhar/view/2/649


 תוספות: 

 נולד ביוהנסבורג (דרום אפריקה), ל' ניסן תרפ"ו (14.4.1926).

 לאביו אליעזר דרובין מראשון לציון (בן הבילוי יואל דרובין, ראה כרך ב', עמוד 648), ולאמו שרה בת יוסף ומרים וינר (ראה כרו א', עמוד 213) מרחובות.

 קיבל חינוכו הראשון ביוהנסבורג, ואחרי שחזרו לארץ בשנת 1933 המשיך ללמוד בבית-הספר העממי בראשון-לציון, שנה למד בגמנסיה הרצליה בת''א, ושבע שנות לימוד בבית-הספר התיכון במושבתו ראשון-לציון.

 היה פעיל כמדריך במכבי, התעניין במשחק ה"הוקי" והדריך את הקבוצה המשחקת.

 עם גמר לימודיו יצא לשנת שרות לנוטרות. שירת בה שנתיים ימים.

 היה פעיל בהגנת מושבתו. ידע את אנשיו והסביבה.

 בשנת 1947 התגייס שוב לנוטרות, אחרי שאנשי הכנופיות חיזקו את התקפותיהם בארץ.

 ביום 8 למאי 1947 יצא ברגל מכפר אוריה לחולדה לתור את הסביבה, יחד עם חבריו אמנון בורשבסקי מראשון-לציון ודוידוביץ  מנס-ציונה. בהתקרבם לכפר בית ג'יר, במרחק 3-4 קילומטר מכפר אוריה, הותקפו על ידי כנופיית ערבים מזויינת, ניתך עליהם מטר יריות והוא נפגע בשמונה כדורים ומת במקום. חברו בורשבסקי נפצע בזרועו.

 נקבר בבית הקברות בראשון-לציון.

Volume: #12 ,Page: 4109 ,URL: http://www.tidhar.tourolib.org/tidhar/view/12/4109