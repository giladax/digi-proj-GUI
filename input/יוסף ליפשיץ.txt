יוסף ליפשיץ

Volume: #1 ,Page: 81 ,URL: http://www.tidhar.tourolib.org/tidhar/view/1/81


 תוספות: 

 נולד בעיירה זאבלודובו, ליד ביאליסטוק, פולין, ט"ו כסלו תרכ"ט, לאביו ר' בנימין נתן נטע, ממשפחת רבנים גדולים בישראל, בעלת ספר-יוחסין עד לבעל "סדר הדורות" וממנו עד דוד המלך, ולאמו הינדה לבית נוסבאום . קיבל חינוך תורני בחדרים ובישיבות. נתיתם בגיל צעיר והוכרח לצאת לחיי המעשה ולעמול לפרנסתו ובזמנו הפנוי התמסר ללמוד תורה וידיעות הנחיצות במסחר. בן עשרים נשא לאשה את אסתר פייגה בת ר' שלמה זלמן שפסס  מקובנה, עבר לקובנה,

 עסק במסחר והצליח לכבוש לו מקום בין גדולי הסוחרים בעיר. היה ממקורביו של הרב רבי יצחק אלחנן ספקטור , עסק בצרכי צבור בקהלת קובנה בין עסקני היהדות התורנית, וביחוד התמסר, כמו אחיו ר' מיכאל  בביאליסטוק, להספקת מזון כשר לחיילים היהודים.

 בתרס"ח חיסל את עסקיו המשגשגים בקובנה ועלה לארץ-ישראל, בה כבר היו לפניו אמו ואחיו (ר' דב ימיני בפתח-תקוה ור' מיכאל ליפשיץ  בירושלים) ועוד קרובים. השתקע ביפו ועסק במסחר. המשיך בפעילות צבורית, השתתף ביסוד ועד הקהלה המאוחדת ליפו ותל-אביב, ארגן מחדש את חברה

 קדישא, השתתף ביסוד חברה ש"ס ועוד אגודות ללימוד תורה, התענין בגאולת הארץ ויחד עם מנישביץ השתתף בגאולת קרקעות כפר-אוריה ועוד.

 אחרי מלחמת-העולם הראשונה השתתף ביסוד בנק קופת עם בתל-אביב וכשנוסד סניף לבנק זה בירושלים נתמנה למנהלו ועבר ירושלימה. גם כאן עסק בצרכי צבור בחוגי היהדות התורנית והיה חבר בועדים שונים. היה ממקורבי הרב הראשי הגרא"י הכהן קוק  ויחד אתו נתמנה לנאמן על הקרן הגדולה לגמילות חסדים, בהון של מאה אלף דולר, שיסד הנדיב ר' נחמיה למפרט מאמריקה ומינה אותם לנאמנים ראשונים. כן פעל והפעיל למען בנין הארץ וביחוד למען קיומם וביסוסם של המוסדות התורניים בארץ.

 העלה את הבנק שניהל לעמדה גבוהה בין הבנקים בירושלים ולעת זקנה פרש מהעבודה ויצא לפנסיה והמשיך בלימוד תורה ובעסקנות צבורית.

 נפטר בירושלים, כ"ב טבת תש"ב.

 צאצאיו: חיה נישאה לעמנואל ילין, חנה - לאהרן שריון, רבקה - לשמואל בלוך (ממנהלי קופת-עם בירושלים), וחמדה - לאהרן ויסברג  (מפעילי "סולל בונה" בירושלים).


Volume: #1 ,Page: 380 ,URL: http://www.tidhar.tourolib.org/tidhar/view/1/380
