יחזקאל גרין

Volume: #4 ,Page: 1673 ,URL: http://www.tidhar.tourolib.org/tidhar/view/4/1673


 תוספות: 

 (הנכד)

 נולד בג' אדר תרפ"ח (24.2.1928) בת"א, לאביו יצחק (מראשוני הרוקחים המדופלמים בארץ, ראה ערכו בכרך ד', ע' 1646 ;בןיחזקאל - ע' 1672 : בן אברהם חיים , אבי משפחת גרין בארץ - ע' 1647) ולאמו הניה  בת יעקב סטרסלסקי .

 למד בביה"ס "אליאנס" ומתוך משיכה לעבודת כפיים עבר ללמוד בבי''ס מקצועי והשתלם במסגרות ובמכונאות. גם הים קסם לו והתמחה בעבודות מספנה בבנית סירות וספינות, וכן התמסר לספורט הימי כמלח, דייג, הגאי

 ושייט ואף הסיע נוסעים בסירות מוטור על הירקון.

 מגיל צעיר הצטיין במדות תרומיות, ביחס רציני לעבודה ולתפקידים ובאדיבות ובעליזות בחברה, והודות לסגולות אלה זכה לחיבה ולאמון וכבוד מצד הממונים עליו בחברת החשמל, שעבד בה מ-1945 ואילך.

 כבעבודה כך גם בספורט היה רב-צדדי: בשייט, איגרוף, כדור-רגל, וביחוד באתלטיקה קלה (כחבר מכבי תל-אביב). ב-1945 עבר שיא בן עשר שניות בריצת 100 מטר וזכה באליפות ארץ-ישראל לריצה וזיכה את אגודתו בגביע הבריגאדיר קיש. באותה שנה זכה בריצה כזו גם באליפות הפועל, ומאז גדלו ורבו הישגיו וזכה להרבה מדליות, הצטיינויות ותעודות ולפרסום רב בעתונות הכללית והמקצועית.

 כחבר ה"הגנה" מנעוריו השתתף בעודו נער בהגנת משקי עמק חפר בעת המצור הבריטי ב-1946 ואף הוחזק חודש ימים במעצר.

 בראשית 1948 התנדב להגנת המולדת ושרת כמאמן ואח"כ כשוטר צבאי, אך בתפקידי-עורף אלה לא ראה מילוי חובה ממש ולדרישתו הועבר ליחידת שריון,

 בגדוד 82. המשיך בפעולות ספורט גם בצבא. זכה באליפות הריצה של ארץ-ישראל לשנת 1948 והוכנס לרשימת הנבחרת שתיצג את ישראל באולימפיאדה של אותה שנה, אילו ניתנה אז זכות השתתפות למדינתנו. הזכות לא ניתנה והוא ומעריכיו התנחמו בתקוה שבאולימפיאדה הבאה יוסיף כבוד לשם ישראל לעיני העולם.

 היו דרישות להשאירו כקצין ספורט ליד המטה לאימון גופני של צה"ל, חיל הים דרש אותו כימאי מאומן וחברת החשמל דרשה לשחררו כפועל חיוני, אך הוא התמיד ברצונו להשאר בשרות קרבי. השתתף בקרבות רבים. בקרב הקשה על עיראק סואידן חיפה על נסיגת חיל הרגלי ובקור רוחו הציל חיי רבים. השתתף בפריצת הדרך לנגב ובכיבוש באר שבע.

 נפל בקרב על עיראק סואידן בז' חשון תש"ט (9.11.48) והובא לקבורה בנחלת יצחק.

 על שמו נקבע גביע מכבי - למרוץ.


Volume: #5 ,Page: 2367 ,URL: http://www.tidhar.tourolib.org/tidhar/view/5/2367
