צבי שניידר

Volume: #5 ,Page: 2161 ,URL: http://www.tidhar.tourolib.org/tidhar/view/5/2161

 תוספות: 

 נולד בראשית חורף תר''ן (28.11.1889) בבילוז'ורקה שברוסיה.

 לאביו יעקב-מאיר (סוחר-יערות) ולאמו חוה (נכדת הרבי מסניאטין, נתייתם ממנה בילדותו, ואמו החורגת היתה דור חמישי לרבי לוי יצחק מברדיצ'ב, האריכה ימים ונפטרה בארץ).

 נתחנך בלימודי תורה והתחיל לעזור לאביו בעסקיו.

 ב-1913 נשא לאשה את בתיה בת בנימין ליטבק, שמשפחתו היתה בין הראשונות לציונות ולעברית באותה סביבה, ונכנס גם הוא לעסקי סחר-יערות.

 ב-1915 עבר לנובגורוד ולינסק לנהל את עסקי הסב שנחלש מחמת זיקנה. בפרוץ הפרעות אחרי המהפכה הרוסית, וההורים הזקנים חלו, הכניס אותם לבית-החולים ובלילה נמלט עם אשתו ותינוקם לכפר. אח"כ חזר בלילה והוציא גם את הזקנים, כמעט על כתפיו, והצילם מהטבח

 (הסבתא עוד האריכה ימים בארץ עד שנפטרה בגיל 93). ב-1920 הצליח לצאת ברוב תלאות וסכנות לפולין ואירגן קבוצת אנשים לקנות מנציגותה הווארשאית של חברת קהילית ציון אמריקאית חלקות אדמה בעיר העתיד "עפולה" שבעמק יזרעאל.

 ב-1924 עלה לארץ עם משפחתו ויצא מיד להתנחל בעפולה. נאבק עם החברה עד שהחליפה לו את החלקה שהועידה בשבילו ליד הכפר שונם בחלקה מוקטנת בגוש המרכזי. המשיך במאבק עם שורה ארוכה של תלאות חלוציות, למן דיור ראשון באוהל עד לבניית הבתים, קשיי עיבוד האדמה ויבולים זעומים, ונוסף לתלאות הפרטיות נטל עליו גם עמל צרכי הכלל בדאגה לעבודה לפועלים, עזרה בכיבוש העבודה ובהעלאת קרובי משפחה לארץ. אחרי ימי עבודה מפרכת עבד בהתנדבות בניהול לשכת העבודה, וכן התמסר להגנת המקום בסביבה העויינת ולקשירת יחסים אנושיים עם השכנים, ולטיפול במסירות מיוחדת בעולים חדשים.

 כשבאו תקופות שקטות יותר מצא לו עיסוקים אחרים בצרכי ציבור - כחבר המועצה המקומית, חבר המועצה הדתית וגבאי בבית-הכנסת הגדול וסגן יו"ר בנק הלואה וחסכון. ואף משפרש לעת זיקנה מהעבודה הקשה ועבר

 ב-1957 לרמת-גן, הוסיף לעסוק בצרכי ציבור בתור גבאי בבית-הכנסת של חסידי חב"ד ומארגן ומנהל קופת גמילותחסד שלידו וסתם עזרה לזקוקים הפונים אליו.

 נפטר ברמת-גן, י"ג ניסן, תשכ''ג (6.4.1963).

 צאצאיו: יעקב, חוה אשת יעקב תרום, בלהה אשת ישעיה בן-אמוץ .

Volume: #13 ,Page: 4249 ,URL: http://www.tidhar.tourolib.org/tidhar/view/13/4249