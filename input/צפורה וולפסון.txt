צפורה וולפסון

Volume: #10 ,Page: 3608 ,URL: http://www.tidhar.tourolib.org/tidhar/view/10/3608


 תוספות: 

 (ראה ערכה בכרך עשירי, עמוד 3607)

 עוד בנעוריה גילתה נטייה לפדגוגיה. בגומרה לימודיה בבית-ספר תיכון, השתלמה בוורשה בסמינריון לגננות מיסודו של המחנך הנודע יחיאל הלפרין (ראה ערכו בכרך א') יחד עם שחקנית "הבימה" חנה רובינה , הסופרת האידית קדיה מולודובסקי  ועוד.

 בסיימה את הסמינריון עסקה במקצועה בגננת

 עברית בעיירת-הורתה גלוסק שברוסיה הלבנה.

 במלחמת העולם הראשונה עברה לבוברויסק ושם טיפלה בילדי הפליטים. בשל תלאות המלחמה והמחסור עקרה עם שתי אחיותיה הקטנות לליפצק (מקום מרפא ברוסיה, פלך טמבוב), מקום מגוריו של דודה.

 עלתה לארץ עם בעלה ירחמיאל וולפסון  (ראה ערכו בכרך י' ובכרך זה) בשנת 1922.

 עבדה בכפר-גלעדי בחקלאות, בסיקול אבנים ובעבודות חלוציות אחרות.

 ב-1923 עבדה כמחנכת בירושלים אצל משפחת ד"ר י. ל. מגנס  (לשעבר הרקטור הראשון של האוניברסיטה בירושלים).

 ב-1924 עברה לפתח-תקוה וסודרה בהמלצתו של המפקח על רשת גני הילדים בא"י, יחיאל הלפרין . כמנהלת-גננת בגן-הילדים הדתי "נצח ישראל''.

 ב-1928 הועברה לתל-אביב על-ידי הרב ד"ר יעקב אלישקובסקי (ראה ערכו בכרך ג') מנהל מוסדות החינוך "נצח ישראל", כגננת מחוננת ב"גן הילדים ג' " (רח' קלישר 28) מטעם "המזרחי" ומאז ממשיכה לעבוד בגן זה (מבני עדות שונות), 40 שנה ללא הפסקה, בהתחבבה בשל מסירותה ונאמנותה וכשרונותיה הפדגוגיים על מאות רבות של חניכיה, שביניהם מצויים לא מעטים, הידועים בעולמנו הציבורי, הספרותי והאמנותי.

 ל"גן" שלה יצאו מוניטין בקרב מחנכים, סופרים, משוררים, אמנים ואישים בעלי-שם, הרוכשים לו אהדה, כגון: ש. שלום, א. ברוידס, לוין-קיפניס, צבי שארפשטיין, ד"ר יום-טוב לוינסקי, פרופסור פישל


שניארסון , המורה לטבע יהושט מרגולין , הצ'לן יואכים סטוצ'בסקי, פרופסור דוד שור, דוד כהן , הרב ד''ר ש. ז. כהנא, גולדה מאיר , עוד ועוד.

 משוררים ומלחינים הקדישו במיוחד ל"גן" הזה שירים ומנגינות, המושרים בפי הילדים.

 העתונות מעלה על נס את הגן. הסופר פסח בן-עמרם (ראה כרכים ד' וי"ג) כותב, בין היתר, בעתון "על המשמר" (30 בינואר 1951): "...ראוי הוא גן-ילדים זה שידובר בו, שיספרו עליו. - - - ברי לי, שגן זה תופס אחד המקומות הראשונים בשורת המעשים והמפעלים, שהננו מבקשים להוציא להם מוניטין, בעשותנו אותם נושא להערכתנו החמה והנלהבת. - - - מה סוד השקט והשליטה העצמית, המציינים את הגננה, צפורה וולפסון , גם בעבודתה הרגילה בימי החולין, עד כי גנה היה למעין הרמוניה המשרה שלוות-נפש ומנוחה על כל בואו ? - - - כאן פדגוגיה שאינה יונקת מן הספר, מן ההוראות, מן ה"שיטה". כאן זיו-הנפש הוא המאור הוא המתווה דרכים, הוא הקובע את ה"מה וה"איך" !"

 המשורר ש. שלום אומר במכתב למשרד החינוך: "...ה"גן" שלה (צ. וו.) לא ראיתי כמותו בישראל. באהבת ישראל עמוקה, בחוש אמנותי מיוחד במינו, בבקיאות עשירה בכל מכמני היהדות יודעת היא, בעזרת בעלה הצנוע, ליצור מעין מקדש מעט ל"תודעה יהודית" למען ילדי הגן..."

 השתתפה עם חניכיה, כגן-ילדים יחיד, בין שאר מוסדות חינוכיים, בקבלת-הפנים, שנערכה בבית "הבימה" לכבודו של נשיאה הראשון של מדינת ישראל, ד"ר חיים וייצמן, בביקורו הראשון בתל-אביב כנשיא.

 מועדים בישראל ומאורעות לאומיים נחוגים בגן בטקסים מיוחדים בעלי אופי אמנותי-חינוכי, המעוררים ענין רב וחוויה עמוקה בין הורי הילדים ואוהדי הגן, המתרשמים והנהנים מהם. הטכס לסיום הגן בשנת תשכ"ז היה קשור בנצחונה המזהיר של ישראל ב"מלחמת ששת הימים" (כ"ו באייר - ב' בסיון תשכ"ז, 10-5ביוני 1957), שבה הביס צה"ל את מדינות-ערב, אשר כיפו עלינו מלחמה. הטכס היה גם מוקדש ליום-הולדתו ה-60 של המשורר א. ברוידס, מידידי הגן, שנכח בחגיגה, ועשרות הפעוטים קיבלוהו בחיבה, דיקלמו ושרו משיריו.

 על החגיגות האמנותיות בגן זה כותב פרופסור פישל שניארסון במאמרו "לפסיכולוגיה של אמנות הילדים" (הופיע כתדפיס מיוחד) : "...החגיגות בגן הדתי של צפורה וולפסון התפתחו במשך השנים כמפעל חינוכי, שיש בו משום מזיגה מפליאה של חינוך ואמנות לילדים. - - - הגננת וולפסון, שהיא בלי ספק אמן בחסד (בשדה אמנות הילדים) משחקת יחד עם הילדים כאחת מהם, היא הרוח החיה, היא מפעמת ומלהיבה את הילדים ומביאה תכופות איתם ואת עצמה להתעלות אמנותית.- - הקישוטים רבי-התוכן שעל הכתלים, התפאורה והתאורה המגוונת משרים עליך מרוח היום. - - 

 ההתפעמות הלבבית מגיעה לשיאה בריקודים, המעוררים ומביעים אצל הילדים התלהבות וגם אצל המבוגרים".

 בגן נמצא אולם מיוחד בו מיוצג אוסף מעניין של עבודות הילדים. כל מאורע לאומי-ישובי בעל חשיבות היסטורית מודגם באופן מוחשי בכיור ובציור, מעשה-ידי הילדים.

 ב-1961 היתה חייבת לפרוש מעבודתה לגימלאית, אם-כי שהיא עוד מלאה תנופה וחיים. בשל קשריה הנפשיים עם הגן לא יכלה להיפרד ממנו, התמידה בעבודת-הקודש שלה, שנתאפשרה הודות להתערבותם של אנשי-שם ולהמלצותיהם.

 בשנת תשכ"ז (1967) עשתה את העבודה בגן בהתנדבות גמורה.

 חברה בלשכת "אהבת ציון" שעל-יד המיסדר "בנות-ברית", באגודת "ידע-עם", בחוגים ללימוד רמב"ם, תנ"ך, אגדה וספרות.

 מ. המפל

Volume: #16 ,Page: 4998 ,URL: http://www.tidhar.tourolib.org/tidhar/view/16/4998
