שמואל כץ

Volume: #3 ,Page: 1177 ,URL: http://www.tidhar.tourolib.org/tidhar/view/3/1177


 תוספות: 

 נולד ביוהאנסבורג, דרום-אפריקה, כ"א כסלו תרע"ה (9.12.1914), לאביו אלכסנדר זיסקינד ולאמו לובה בת דב ברסלוב . אחרי חינוך יהודי ועממי כללי למד בבי"ס גבוה למסחר ובאוניברסיטת וויטווטרסטרנד.

 ב-1930 הצטרף לתנועת בית"ר בדרום-אפריקה וב-1932 לתנועת "התחיה" לתרבות עברית ביוהאניסבורג, ומאז ועד 1934 היה חבר מועצת הנוער ליד ההסתדרות הציונית לדרום-אפריקה.

 ב-1936 עלה ארצה וניהל את נציגות-הכבוד (כעין קונסוליה בלתי-רשמית לארץ-ישראל העברית הבלתירשמית) של ממשלת דרום-אפריקה בראשותו של מיכאל השכל ז"ל, וב-1937 הצטרף לארגון הצבאי הלאומי.

 ב-1939 נשא לאשה את דבורה (דוריס) הודה בת שמואל יעקב קפלן.

 בראשית מלחמת-העולם ב' יצא ללונדון, להזמנת זאב ז'בוטינסקי, השתתף ביסוד השבועון "ג'ואיש סטנדרד" וערך אותו עד 1942. באותה תקופה היה חבר הועד המנהל של הצ"ח והשתתף במסע ההסברה והתעמולה למען צבא עברי. ב-1943/44 היה חבר מערכת ה"דיילי אכספרס" וכתב בכתבי-עת שונים על המצב בארץ-ישראל ועל בעיות המלחמה, וב-1945 חזר לעריכת ה"ג'ואיש סטנדרד".

 בקיץ 1946 חזר ארצה ופעל כמזכיר המרכז העולמי של הצה"ר. בסוף אותה שנה התמסר לעבודה באצ"ל ובראשית 1947 צורף למפקדתו. היה אחראי להסברתחוץ ועשה בשליחויות שונות מטעם האצ"ל באירופה, אפריקה וארה"ב. באוגוסט 1947 נשלח לז'נבה לעמוד בקשר עם חברי ועדת או"ם בעת ישיבות הסיכום שלה, אחרי חקירותיה בארצנו.

 מאפריל עד יוני השתתף בניהול עניני אצ"ל באירופה ובארגון מפעל משלוח האניה "אלטלנה". חזר ארצה מיד אחרי החרבת האניה על ידי כוחות צבא ישראל ומאז תום ההפוגה הראשונה ניהל את האצ"ל בירושלים עד לפירוקו בספטמבר 1948.

 השתתף ביסוד תנועת "חרות" ונבחר כחבר בועד הפועל שלה וביולי 1949 נבחר לועד המרכזי. נבחר ברשימת "חרות" לאספה המכוננת (הכנסת הראשונה).

 תרגם כתבות שונות לאנגלית, בכללן משל ז'בוטינסקי, ובהן "תולדות הגדוד העברי" (הוצאת אקרמן, ניו-יורק, 1945). כתב בעתונים "ג'ואיש הראלד" ו"סטאר" ביוהאנסבורג; "ניו סטייטסמן אנד ניישן", "איוונינגג סטנדרד", "וורלד דייג'סט" ו"ג'ואיש סטנדרד" בלונדון ; "הירדן" ו"חרות" בתל-אביב.

Volume: #5 ,Page: 2101 ,URL: http://www.tidhar.tourolib.org/tidhar/view/5/2101